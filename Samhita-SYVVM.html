<!DOCTYPE html>
<html lang="en">
<head>
  <meta charset="UTF-8">
  <link rel="stylesheet" type="text/css" href="styles.css">
</head>
<body>

  <h1>यजुर्वेद संहिता</h1>
  <h3>वाजसनेयि माध्यन्दिन शाखा</h5>
  <h5>प्रथमोध्यायः</h5>
  <div>ॐ इ᳘षे त्त्वो᳘र्ज्जे त्त्वा॑ व्व᳘यव॑ स्त्थ दे᳘वो वः᳢॑ सवि᳘ता प्प्रार्प्प॑यतु᳘ श्श्रेष्ट्ठ॑तमाय᳘ कर्म्म॑ण᳘ ऽआप्प्या॑यद्ध्वमग्घ्न्या᳘ऽइन्द्रा॑य भा᳘गम्प्र᳘जाव॑तीरनमी᳘वाऽअ॑य᳘क्ष्मा मा व॑ स्ते᳘नऽई॑शत᳘ माघश॑ᳮसो द्ध्रु᳘वाऽअ᳘स्मिन्न्गोप॑तौ स्यात ब᳘ह्व्वीर्ॺ्ॺज॑मानस्य प᳘शून्न्पा॑हि ॥१॥</div>
    <ul>
      <li>उदिच्य पदपाठः</li>
        <ul>
          <li>ओ३म् । इ॒षे॑ । त्वा॒ । ऊ॒र्ज्जे । त्वा॒ । व्वा᳘यवः᳢॑ । स्थ॒ । दे॒वः᳣ । व्वः᳥᳘ । स॒वि॒ता । प्र । अ॒र्प्प॒य॒तु॒ । श्रेष्ट्ठ॑तमा॒येति॒श्श्रेष्ट्ठ॑तमाय । कर्म्म॑णे । आ । प्या॒य॒द्ध्व᳘म् । अ॒ग्घ्न्याः᳥॒ । इन्द्रा॑य । भा॒गम् । प्र॒जाव॑ती॒रिति॑प्प्र॒जा व्व॑तीः᳥ । अ॒न॒मी॒वाः᳣ । अ॒य॒क्क्ष्माः᳣ । मा । व्वः᳥᳘ । स्ते॒नः᳣ । ई॒श॒त॒ । मा । अ॒घश॑ꣳस॒ऽइत्त्य॒घ श॑ꣳसः᳥ । ध्रु॒वाः᳣ । अ॒स्म्मिन् । गोप॑ता॒विति॒गो प॑तौ । स्या॒त॒ । ब॒ह्व्वीः᳣ । ॺज॑मानस्य । प॒शून् । पा॒हि॒ ॥१॥</li>
        </ul>
      <li>दाक्षिणात्य पदपाठः</li>
        <ul>
          <li>ओ३म् । इ॒षे॑ । त्वा॒ । ऊ॒र्ज्जे । त्वा॒ । व्वा᳘यवः᳢॑ । स्थ॒ । दे॒वः᳣ । व्वः᳥᳘ । स॒वि॒ता । प्र । अ॒र्प्प॒य॒तु॒ । श्रेष्ठ॑तमा॒येति॒श्श्रेष्ठ॑ तमाय । कर्म्म॑णे । आ । प्या॒य॒ध्व॒म् । अ॒घ्न्याः᳥॒ । इन्द्रा॑य । भा॒गम् । प्र॒जाव॑ती॒रिति॑प्र॒जा व्व॑तीः᳥ । अ॒न॒मी॒वाः᳣ । अ॒य॒क्ष्माः᳣ । मा । व्वः᳥᳘ । स्ते॒नः᳣ । ई॒श॒त॒ । मा । अ॒घश॑ꣳस॒ऽइत्य॒घ श॑ꣳसः᳥ । ध्रु॒वाः᳣ । अ॒स्मिन् । गोप॑ता॒विति॒गो प॑तौ । स्या॒त॒ । ब॒ह्वीः᳣ । ॺज॑मानस्य । प॒शून् । पा॒हि॒ ॥१॥</li>
        </ul>
      <li>कहस्तलेख पदपाठः</li>
        <ul>
          <li>ओ३म् । इ॒षे॑ । त्वा॒ । ऊ॒र्ज्जे । त्वा॒ । व्वा॒य़वः᳢॑ । स्थ॒ । दे॒वः᳣ । वः᳥॒ । स॒वि॒ता । प्र । अ॒र्प्प॒य़॒तु॒ । श्रेष्ठ॑तमा॒ये़ति॒श्रेष्ठ॑ तमाय़ । कर्म्म॑णे । आ । प्या॒य़॒ध्व॒म् । अ॒ग्घ्न्याः᳥॒ । इन्द्रा॑य़ । भा॒गम् । प्र॒जाव॑ती॒रिति॑प्र॒जा व॑तीः᳥ । अ॒न॒मी॒वाः᳣ । अ॒य़॒क्ष्माः᳣ । मा । वः᳥॒ । स्ते॒नः᳣ । ई॒श॒त॒ । मा । अ॒घश॑ꣳस॒ऽइत्त्य॒घ श॑ꣳसः᳥ । ध्रु॒वाः᳣ । अ॒स्म्मिन् । गोप॑ता॒विति॒गो प॑तौ । स्या॒त॒ । ब॒ह्व्वीः᳣ । य्यज॑मानस्य । प॒शून् । पा॒हि॒ ॥१॥</li>
        </ul>
      <li>उवट भाष्य</li>
        <ul>
          <li>अतःपरं वैशेषिकमनुक्रमिष्यामः । अत्र इषे त्वा द्वावध्यायौ दर्शपूर्णमासमन्त्राः । परमेष्ठिनः प्राजापत्यस्यार्षं देवानां वा प्राजापत्यानां "तत एतं परमेष्ठी प्राजापत्यो यज्ञमपश्यद्यद्दर्शपूर्णमासौ" इति श्रुतेः परमेष्ठिन आर्षम् । तथा "ते देवा अकामयन्त" इत्युपक्रम्य "तत एतᳪं᳭हविर्यज्ञं ददृशुर्यद्दर्शपूर्णमासौ" इति देवानामार्षं कथ्यते । तत्रास्मिन्नध्याये सर्वाण्येव यजूंषि । पुरा क्रूरस्येतीयं त्रिष्टुप् । तत्र यजुषां केचिद्वैशेषिकं छन्द इच्छन्ति पिङ्गलपरिपठितं दैव्येकमित्यादिनेति । तत्रच सर्वसंख्यया व्यवहारः पाद इत्युपरिष्तादधिकारात् । तत्र इषे त्वा द्विपदो मन्त्रः त्र्यक्षरत्वाद्दैव्यनुष्टुप् श्रुत्या शाखाच्छेदे विनियुक्तः । नचाख्यातमुपलभ्यतेऽत्र । नचाख्यातं विना वाक्यं किंचिद्विधत्ते इत्यध्याहारेणानुषङ्गेण वा वाक्यपरिपूर्तिः कर्तव्या । नन्वध्याहारानुषङ्गयोः को विशेषः । लौकिकोऽध्याहारः यथा "भूताय त्वा नारातये परिशेषयामि" । पिनष्टि प्राणायत्वेति प्रतिमन्त्रं "प्राणाय त्वा पिनष्मि" । अनुषङ्गस्तु मन्त्रावयव एव यथा "स्मादन्नन्निर्भक्तो योऽस्मान्द्वेष्टि यं च वयं द्विष्मः" । "स्यै प्रतिष्ठायां निर्भक्त। इत्यादि विष्णुक्रममन्त्रेषु परिपठितमिहाभिसंबध्यते । अपरिपूर्णत्वाद्वाक्यस्य । अयं विशेषोऽध्याहारानुषङ्गयोः । इह त्वन्यशाखापरिपठितेनाख्यातेन सूत्रकारेण वाक्यपरिपूर्तिः कृता "छिनद्मीति चोभयोः साकाङ्क्षत्वात्सन्नमयामीति वोत्तर" इति । अथ कोऽर्थः । शाखा उच्यते । इषे अन्नाय त्वा त्वां छिनद्मीति । "इषु इच्छायां" तस्य क्विपि इट् इति रूपं भवति तस्य तादर्थ्ये चतुर्थी । इषे श्रुत्युक्तमभिधेयं वृष्ट्यै तदाह । यदाहेषेत्वेति वृष्टिः सर्वेणैवेष्यते" । अतोऽभिधानगतस्य धातोरभिधेयक्रिया विद्यते इति । इषे इत्यभिधानम् । अभिधेया वृष्टिः । न्यय्योऽभिधानाभिधेयलक्षणः संबन्धः । त्वा इति युष्मदो द्वितीयैकवचनस्य स्थाने आदेशः । नन्वेवं तत्र यदि एषणक्रियातोगादिह वृष्टिरभिधीयते नतु रूढ्या तदानीं यद्यद्धिरण्यादि किंचिदिष्यते तत्तत्सर्वमिडित्युच्यते । तथासति संव्यहारोच्छेद इत्येवमादीन्दोपान् केचिद्विदधति, तदसत् । सिद्धे हि शब्दार्थसंबन्धे पश्चासभिधानाभिधेयभावं क्रियाद्वारकं प्रकाशयितुं व्युत्पत्तिः क्रियते । साच क्रियमाणा तस्मिन्नेचाभिधेयेऽवतिष्ठते मगधाधिपतिवत् । यथा मगधाधिपतेर्मागधेषु जनपदेष्वाधिपत्यमस्ति न कन्यकुब्जेष्वेवमिहापि जात्यादिपरिच्छिन्नेष्वभिधेयेषु क्रियाप्रवृत्तिरस्ति न सर्वत्रेत्यदोषः । व्युत्पत्तिद्वारेण च शब्दानां परिज्ञानमभ्युदयहेतुरिति श्रुतिर्दर्शयति । "तत्प्रणीतानां प्रणीतात्वं प्रति ह तिष्ठति य एवमेतत्प्रणीतानां प्रणीतात्वं वेदे"ति प्रणीताशब्दस्य निर्वचनपरिज्ञानद्वारेण फलं दर्शयति । तथा पुरुषशब्दव्युत्पत्तिं प्रकृत्याह । "स यत्पूर्वोऽस्मात्सर्वस्मात्सर्वान् पाप्मन ओषत्तस्मात्पुरुष ओषति ह वै स तं योऽस्मात्पूर्वो बुभूषति य एवं वेद" । एवं तत्र तत्र । एतच्च स्थालीपुलाकन्यायेन सर्वेष्वभिधेयेषु द्रष्टव्यम् । आहच --- "क्रियाद्वारकसंबन्धनमभिधानाभिधेययोः । ज्ञात्वा फलमवाप्नोति श्रुतिर्वक्ति पुनः पुनः ॥" ऊर्जे त्वा । द्विपदस्त्र्यक्षरो मन्त्रः । दैव्यनुष्टुप् यदि यजुषां छन्दोस्ति । एवं सर्वेषु यजुःषु ऋक्षु च वक्तव्यम् । ग्रन्थगौरवभयादत्र नोच्यते । उक्तंच --- "स्वरो वर्णोऽक्षरं मात्रा तत्प्रयोगोऽर्थ एव च । मन्त्रं जिज्ञासमानेन वेदितव्यं पदे पदे ॥" शाखासंनमने विनियुक्तः ।संनमयामीति वाक्यशेपः । "योवृष्तादूर्ग्रसो जायते तस्मै तदाह" इति श्रुतिः । "ऊर्ज बलप्राणनयोः" क्विप् । ऊर्जे । तादर्थ्ये चतुर्थी । व्रीह्यादेर्धान्यस्य क्षीरादेश्च सेचनस्य उत्पत्त्यर्थं त्वां संनमयामि । रसपरिणामो हि वृष्टिरन्नादिकं च तदभिप्रायौ मन्त्रौ। श्रुतिश्चास्मिन्नर्थे भवति --- "अग्नेर्वै धूमो जायते धूमादभ्रमभ्राद्वृष्टिः" इति । तथा "इतः प्रदानाद्वृष्टिरितो ह्यग्निर्वृष्टिं वनुते स एतैः स्तोकैरेतांस्तोकांस्तनुते त एते स्तोका वर्षन्ती"ति ॥ वायव स्थ । वत्सं शाखयोपस्पृशति । यथा वायुर्वृष्टिद्वारेण गवामाप्यायकः एवं यूयमपि प्रस्तुतिद्वारेणाप्यायका भवथेत्यर्थः । एकस्यापि वत्सस्योपस्पर्शने सर्वेषां संस्कारो बहुवचनोपदेशात् । पूजार्थं वा बहुवचनम् ॥ देवो वः सविता। अथ मातॄणामेकां शाखयोपस्पृशति । देवो दानादिगुणयुक्तः "देवो दानाद्द्योतनाद्दीपनाद्वा" इति यास्कः । वः । "बहुवचनस्य वस्नसौ" इति युष्मदो द्वितीयाबहुवचनस्थाने वसादेशः । युष्मान् । सविता सर्वस्य प्रसविता । प्रार्पयतु समर्पयतु संगमयतु । श्रेष्ठतमाय कर्मणे । "यज्ञो वै श्रेष्ठतमं कर्म" इति श्रुतिः । प्रशस्यतमाय कर्मणे । तादर्थ्ये चतुर्थी । यज्ञार्थमित्यर्थः । यूयमपि यज्ञार्थं सवित्रा सङ्गमिताः सत्यः आप्यायध्वम् । "ओप्यायी वृद्धौ" णिचो लोपः । आप्याययत । हे अघ्न्याः अनुपहिंस्याः गावः । कं इन्द्राय भागं । तादर्थ्ये चतुर्थी । इन्द्रार्थे यो भागस्तमिति संबन्धः । इन्द्रोऽत्र हविर्भाक् । कथंभूताः सत्यः । प्रजावतीः । "वा छन्दसि" इति दीर्घत्वम् । प्रजावत्यः जीवद्वत्साः । अनमीवाः । "अम रोगे" । अमीवा व्याधिविशेषः । न विद्यते अमीवा यासां तास्तथोक्ताः । अयक्ष्माः । यक्ष्मा व्याधीनां राजा स यासां न विद्यते ता अयक्ष्माः । आदरार्थं पुनर्वचनम् । अथवा अयनं अयः गमनं । क्ष्मा पृथ्वी । अयः क्ष्मायां यासां विद्यते घासभक्षणार्थं ता अयक्ष्माः । अनिवारितगोप्रचारा इत्यर्थः । किंच मा वः युष्माकं स्तेनः चौर ईशत । माङि लुङ् । मा युष्माकं चौरः ईशनं कार्षीदित्यर्थः । मा अघशंसः अघं पापं यः शंसति भक्षणार्थं वृको वा चाण्डालो वा स च मा ईशत । किंच ध्रुवाः शाश्वतिकाः । अस्मिन् गोपतौ यजमाने । स्यात भवत । बहीर्बह्वयः ॥ शाखामुपगूहति । यजमानस्य पशून्पाहि । यजमानस्य संबन्धिनः पशून् प्रकृतं गोवत्समभिप्रेतं दोहाङ्गभूतं पाहि गोपाय ॥१॥</li>
        </ul>
      <li>महीधर भाष्य</li>
        <ul>
          <li>अथ मन्त्रार्थः क्रियापदाध्याहारेण । हे शाखे, इषे वृष्ट्यै त्वा त्वां छिनद्मि । इष्यते काङ्क्ष्यते सर्वैर्व्रीह्यादिधान्यनिष्पत्तये सा इट् । श्रुत्या वृष्टिर्व्याख्याता । कर्मणि क्विप् । "वृष्ट्यै तदाह यदाहेषे त्वा" (शतपथब्राह्मणम् १।७।१।२) इति श्रुतेः । "पर्णशाखां छिनत्ति शामीलीं वेषे त्वेत्यूर्जे त्वेति वा छिनद्मि इति वोभयोः साकाङ्क्षत्वात्सन्नमयामीति वोत्तर" (कात्यायन-श्रौतसूत्रम् ४।२।१-३) इति कात्यायनोक्तेः छिनद्मीति क्रियापदमध्याहर्तव्यम् । कात्यायनसूत्रस्यायमर्थः --- पलाशशाखा शमीशाखा वात्र विकल्पिता । तच्छेदने इषे त्वोर्जे त्वेति द्वौ मन्त्रौ विकल्पितौ । तयोः क्रियापदाकाङ्क्षत्वादर्थावबोधाय छिनद्मि इति पदमध्याहर्तव्यमित्येकः पक्षः । इषे त्वेति छेदनार्थो मन्त्रः । ऊर्जे त्वेति संनमनार्थः । संनमनं ऋजूकरणं शाखालग्नधूल्याद्यपनयनम् । इदं पक्षान्तरमित्यर्थः । ऊर्जे वा । शाखैव देवता । हे शाखे, त्वा त्वां संनमयामि ऋजूकरोमि । किमर्थम् । ऊर्जे "ऊर्ज बलप्राणनयोः" । ऊर्जति सर्वान्मनुष्यपश्वादीन्बलयति पानादिना दृढशरीरान्करोति । यद्वा । प्राणयति प्रकर्षेण चेष्टयतीति व्युत्पत्तिद्वयेन वृष्टिगतो जलात्मको रस ऊर्जशब्देनोच्यते । तस्मै रसाय त्वामनुमार्ज्मि । "यो वृष्टादूर्ग्रसो जायते तस्मै तदाह" (शतपथब्राह्मणम् १।७।१।२) इति श्रुतेः । एतन्मन्त्रद्वयपाठेनाध्वर्युरिष्यमाणमन्नं बलकरमाज्यक्षीरादिरसं च यजमाने संपादयत्येव । "इषे त्वोर्जे त्वेत्याहेषमेवोर्जं यजमाने दधाति" इति तित्तिरिवचनात् । कात्यायनः "मातृभिर्वत्सान्संसृज्य वत्सं शाखयोपस्पृशति वायवः स्थ" (कात्यायन-श्रौतसूत्रम् ४।२।७) इति वायुर्देवता । "वा गतिगन्धनयोः"। वान्ति गच्छन्तीति वायवो गन्तारः । हे वत्साः, यूयं वायवः स्थ मातृभ्यः सकाशादन्यत्र गन्तारो भवत । मातृभिः सह गमने सति सायं दोहो न लभ्यत इत्यभिप्रायः । यद्वा । वायुसादृश्याद्वत्सानां वायुत्वम् । यथा वायुः पादप्रक्षालननिष्टीवनादिभिरुपहतां भूमिं शोषयित्वा पुनाति, एवं वत्सा अप्यनुलेपनहेतुभूतगोमयादिदानेन भूमिं पुनन्ति तस्माद्वायुसादृश्यम् । अथवा नृणां यथा स्वनिवासाय गृहनिर्माणसामर्थ्यमस्ति एवं पशूनां तदभावान्निरावरणेऽन्तरिक्षे संचरणादन्तरिक्षमेव पशूनां देवता । तस्यान्तरिक्षस्य वायुरधिपतिः । स च वायुः स्वावयवानिव पशून्पालयतीति पशूनां वायुरूपत्वम् । तथा पालनाय पशून्वायवे समर्पयितुं वायुरूपत्वमापाद्य वायवः स्थेति मन्त्रः प्रवर्तते । तदुक्तं तित्तिरिणा "वायवः स्थेत्याह वायुर्वा अन्तरिक्षस्याध्यक्षोऽन्तरिक्षदेवत्याः खलु पशवो वायव एवैतान्परिददाति" इति । यद्वा तृणभक्षणायाहनि तत्र तत्रारण्ये चरित्वा सायंकाले वायुवेगेन यजमानगृहे समागमनाय पशून्प्रवर्तयितुं वायुरूपत्वमुच्यते । कात्यायनः "देवो व इति मातॄणामेकां व्याकृत्यैन्द्रं भवति माहेन्द्रं वा" (कात्यायन-श्रौतसूत्रम् ४।२।९ -१०) इति । अस्यार्थः । पूर्वसूत्राच्छाखयोपस्पृशतीति पदद्वयमनुवर्तते । वत्सानां मातरो या गावः सन्ति तासां मध्ये एकां गां व्याकृत्य पृथक्कृत्य देवो व इति मन्त्रेण शाखयोपस्पृशेत् । तथा सति गोसंबन्धि दधिरूपं हविरैन्द्रं माहेन्द्रं वा भवतीति देवो व इति मन्त्रस्येन्द्रो देवता । "षू प्रेरणे" । सुवति स्वस्वव्यापारे प्रेरयतीति सविता । देवः द्योतमानः परमेश्वरः । हे गावः, वो युष्मान् प्रार्पयतु प्रभूततृणोपेतं वनं गमयतु । किमर्थम् । श्रेष्ठतमाय कर्मणे । चतुर्विधं कर्म । अप्रशस्तम्, प्रशस्तं, श्रेष्ठम्, श्रेष्ठतमं चेति । लोकविरुद्धं वधबन्धचौर्यादिकमप्रशस्तम् । लोकैः श्लाघनीयं बन्धुवर्गपोषणादिकं प्रशस्तम् । स्मृत्युक्तं वापीकूपतडागादिकं श्रेष्ठम् । वेदोक्तं यज्ञरूपं श्रेष्ठतममिति तल्लक्षणम् । "यज्ञो वै श्रेष्ठतमं कर्म" (शतपथब्राह्मणम् १।७।१।५) इति श्रुतेः । हे अघ्न्याः गावः, गोवधस्योपपातकरूपत्वाद्धन्तुमयोग्या अघ्न्या उच्यन्ते । तथाविधा यूयमिन्द्राय भागं इन्द्रमुद्दिश्य संपादयिष्यमाणदधिरूपहेतु क्षीरम् । आप्यायध्वं समन्ताद्वर्धयध्वम् । सर्वास्वपि गोषु प्रभूतक्षीरं कुरुत । "ओप्यायी वृद्धौ" । वो युष्मानपहर्तुं स्तेनश्चौरो मा ईशत ईश्वरः समर्थो मा भूत् । अघशंसः अघेन तीव्रपापेन भक्षणादिना शंसो घातको व्याघ्रादिरपि मा ईशत वो हिंसको मा भूत् । कीदृशीर्युष्मान् । प्रजावतीः बह्वपत्याः । अनमीवाः अमीवा व्याधिः स नास्ति यासां ताः अनमीवाः कृमिदष्टत्वादिस्वल्परोगरहिताः । अयक्ष्माः यक्ष्मा रोगराजः । प्रबलरोगरहिताः । किंच यूयं गोपतौ गवां युष्माकं पत्यावस्मिन् यजमाने ध्रुवाः शाश्वतिकीः बह्वीर्बहुविधाः स्यात भवत । "यजमानस्य पशूनित्यग्न्यगारस्यान्यतरस्य पुरस्ताच्छाखामुपगूहति" (कात्यायन-श्रौतसूत्रम्  ४।२।११) इति । हे पलाशशाखे, त्वमुन्नतप्रदेशे स्थित्वा प्रतीक्षमाणा सती यजमानस्य पशून् अरण्ये संचरतश्चोरव्याघ्रादिभयात् पाहि रक्ष । शाखया रक्षिता गावो निरुपद्रवाः सत्यः सायं पुनरागच्छन्तीत्याशयः । यद्यप्यचेतना शाखा तथापि तदभिमानिनींदेवतामुद्दिश्यैवमुक्तम् । यथा शास्त्रज्ञा अचेतनेऽपि शालग्रामे शास्त्रदृष्ट्या विष्णुसंनिधिमभिप्रेत्य विष्णुं संबोध्य षोडशोपचारान्विदधत इत्युक्तं प्राक् ॥</li>
        </ul>
    </ul>
  <div>व्वसोः᳥॑ प᳘वित्त्र॑मसि᳘ द्द्यौर॑सि पृथि᳘व्व्य᳖सि मात᳘रिश्श्व॑नो घ᳘र्म्मो᳖सि व्वि᳘श्श्वधा॑ऽअसि ॥ प᳘र᳘मेण᳘ धाम्म्ना᳘ दृᳮह॑स्व᳘ मा ह्व्वा᳘र्म्मा ते॑ ॺ᳘ज्ञप॑तिर्ह्व्वार्षीत् ॥२॥</div>
  <div>व्वसोः᳥॑ प᳘वित्त्र॑मसि श᳘तधा॑रं᳘ व्वसोः᳥॑ प᳘वित्त्र॑मसि स᳘हस्र॑धारम् ॥ दे᳘वस्त्वा॑ सवि᳘ता पु॑नातु᳘ व्वसोः᳥॑ प᳘वित्त्रे॑ण श᳘तधा॑रेण सु᳘प्प्वा᳕ काम॑धुक्षः᳥ ॥३॥</div>
  <div>सा व्वि᳘श्श्वायुः᳥᳘ सा व्वि᳘श्श्वक॑र्म्मा᳘ सा व्वि᳘श्श्वधा॑याः᳥ ॥ इन्द्र॑स्य त्त्वा भा᳘गᳮ सोमे᳘नात॑नच्च्मि᳘ व्विष्ण्णो॑ ह᳘व्व्यᳮ र॑क्ष ॥४॥</div>
  <div>अग्ग्ने॑ व्व्रतपते व्व्र᳘तञ्च॑तिष्ष्यामि᳘ तच्छ॑केय᳘न्तन्न्मे॑ राद्ध्यताम् ॥ इ᳘दम᳘हमनृ॑तात्त्स᳘त्त्यमुपै॑मि ॥५॥</div>
  <div>कस्त्त्वा॑ ॺुनक्क्ति᳘ स त्त्वा॑ ॺुनक्क्ति᳘ कस्म्मै॑ त्त्वा ॺुनक्क्ति᳘ तस्म्मै॑ त्त्वा ॺुनक्क्ति ॥ कर्म्मणे वाँ᳘व्वेषा॑य वाम् ॥६॥</div>
  <div>प्रत्त्यु॑ष्ट्ट᳘ᳮ᳘ रक्षः᳥᳘ प्प्रत्त्यु॑ष्ट्टा᳘ऽरा॑तयो᳘ निष्ट्ट॑प्प्त᳘ᳮ᳘ रक्षो᳘ निष्ट्ट॑प्प्ता᳘ऽअरा॑तयः᳥ ॥ उ᳘र्व्व᳕न्तरि॑क्ष᳘मन्न्वे॑मि ॥७॥</div>
  <div>धूर॑सि᳘ धूर्व्व᳘ धूर्व्व॑न्त᳘न्धूर्व्व᳘ तँॺ्ॺो᳘स्म्मान्धूर्व्व॑ति᳘ तन्धू॑र्व्व᳘ ॺँव्व᳘यन्धूर्व्वा॑मः᳥ ॥ दे᳘वाना॑मसि᳘ व्वह्न्नि॑तम᳘ᳮ᳘ सस्न्नि॑तम᳘म्पप्प्रि॑तम᳘ञ्जुष्ट्ट॑तमन्देव᳘हूत॑मम् ॥८॥</div>
  <div>अह्रु॑तमसि हवि᳘र्द्धान᳘न्दृᳮह॑स्व᳘ मा ह्व्वा᳘र्म्मा ते॑ ॺज्ञप॑तिर्ह्व्वार्षीत् ॥ व्विष्ण्णु॑स्त्वा क्क्रमतामु᳘रु व्वाता᳘याप॑हत᳘ᳮ᳘ रक्षो᳘ ॺच्छ॑न्ता᳘म्प्रञ्च॑ ॥९॥</div>
  <div>दे᳘वस्य॑ त्त्वा सवि᳘तुः᳣ प्प्र॑स᳘वे᳕श्श्विनो॑र्ब्बा᳘हुब्भ्या᳘म्पू᳘ष्ण्णो हस्ता॑ब्भ्याम् । अ᳘ग्ग्नये᳘ जुष्ट्ट॑ङ्गृह्ण्णाम्म्य᳘ग्ग्नीषोमा॑ब्भ्याञ्जुष्ट्ट॑ङ्गृह्ण्णामि ॥१०॥</div>
  <div>भूताय॑ त्त्वा᳘ नारा॑तये᳘ स्व᳖रभि᳘विक्ख्ये॑ष᳘न्दृᳯह॑न्ता᳘न्दुर्ॺ्ॺाः᳥॑ पृथि᳘व्व्यामु᳘र्व्व᳕न्तरि॑क्ष᳘मन्न्वे॑मि पृथि᳘व्व्यास्त्वा᳘ नाभौ॑ सादया᳘म्म्यदि॑त्त्याऽउ᳘पस्त्थेग्ग्ने॑ ह᳘व्व्यᳯ र॑क्ष॥११॥</div>
  <div>प᳘वित्त्रे॑ स्त्थो व्वैष्ण्ण᳘व्व्यौ᳖ सवि᳘तुर्व्वः᳢॑ प्प्रस᳘वऽउत्त्पु॑ना᳘म्म्यच्छि॑द्द्रेण प᳘वित्त्रे॑ण᳘ सूर्ॺ्ॺ॑स्य र᳘श्म्मिभिः᳢॑ ॥ देवी॑रापोऽअग्ग्रेगुवोऽअग्ग्रेपु᳘वोग्ग्र॑ऽइ᳘मम᳘द्द्य ॺ᳘ज्ञन्न॑य᳘ताग्ग्रे॑ ॺ᳘ज्ञप॑तिᳯ सु᳘धातुँ॑ॺ्ॺ᳘ज्ञप॑तिन्देव᳘युव॑म् ॥१२॥</div>
  <div>ॺु॒ष्म्माऽइन्द्रो॑वृणीत व्वृत्र᳘तूर्ॺ्ॺे॑ ॺू᳘यमिन्द्र॑मवृणीद्ध्वँव्वृत्र᳘तूर्ॺ्ॺे᳘ प्प्रोक्क्षि॑ता स्त्थ । अ᳘ग्ग्नये॑ त्त्वा᳘ जुष्ट्ट᳘म्प्रोक्क्षा॑म्म्य᳘ग्ग्नीषोमा॑ब्भ्यान्त्वा᳘ जुष्ट्ट᳘म्प्रोक्क्षा॑मि । दैव्व्या॑य᳘ कर्म्म॑णे शुन्धद्ध्वन्देवय᳘ज्ज्यायै᳘ ॺद्द्वोशु॑द्धाः᳥ पराज᳘ग्घ्नुरि᳘दँव्व᳘स्त्तच्छु॑न्धामि ॥१३॥</div>
  <div>शर्म्मा᳘स्यव॑धूत᳘ᳮ᳘ रक्क्षोव॑धूता᳘ऽअरा॑त᳘योदि॑त्त्या᳘स्त्त्वग॑सि᳘ प्प्रति᳘ त्त्वादि॑तिर्व्वेत्तु । अद्द्रि॑रसि व्वानस्प्प᳘त्त्यो ग्ग्रावा॑सि पृ᳘थुबु॑द्ध्नः᳥᳘ प्प्रति᳘ त्त्वादि॑त्त्या᳘स्त्त्वग्ग्वे॑त्तु ॥१४॥</div>
  <div>अ᳘ग्ग्नेस्त्त᳘नूर॑सि व्वा᳘चो व्वि᳘सर्ज्ज॑नन्दे᳘ववी॑तये त्त्वा गृह्ण्णामि बृ᳘हद्द्ग्रा॑वासि व्वानस्प्प᳘त्त्यः᳣ सऽइ᳘दन्दे᳘वेब्भ्यो॑ ह᳘विः᳣ श॑मीष्ष्व सु᳘शमि॑ शमीष्ष्व । हवि॑ष्कृ᳘देहि᳘ हवि॑ष्कृ᳘देहि॑ ॥१५॥</div>
  <div>कु᳘क्कु᳘टो᳖सि᳘ मधु॑जिह्व्व᳘ऽइष᳘मूर्ज्ज᳘माव॑द᳘ त्त्वया॑ व्व᳘यᳯ स॑ङ्घा᳘तᳮस॑ङ्घातञ्जेष्म्म व्व᳘र्षवृ॑द्धमसि᳘ प्प्रति॑ त्त्वा व्व᳘र्षवृ॑द्धँव्वेत्तु᳘ परा॑पूत᳘ᳮ᳘ रक्क्षः᳥᳘ परा॑पूता᳘ऽअरा॑त᳘योप॑हत᳘ᳮ᳘ रक्क्षो॑ व्वा᳘येुर्व्वो᳘ व्विवि॑नक्क्तु दे᳘वो वः᳢॑ सवि᳘ता हिर॑ण्ण्यपाणिः᳥᳘ प्प्रति॑ गृब्भ्णा᳘त्त्वच्छि॑द्द्रेण पा᳘णिना॑ ॥१६॥</div>
  <div>धृष्ट्टि॑र᳘स्यपा॑ग्ग्नेऽअ᳘ग्ग्निमा᳘माद॑ञ्जहि᳘ निष्क्क्र᳘व्व्याद॑ᳮ से᳘धा दे॑व᳘यजँ॑व्वह । ध्रु᳘वम॑सि पृथि᳘वीन्दृ॑ᳯह ब्ब्रह्म्म᳘वनि॑ त्त्वा क्क्षत्र᳘वनि॑ सजात᳘वन्न्युप॑दधामि᳘ ब्भ्रातृ॑व्व्यस्य व्व᳘धाय॑ ॥१७॥</div>
  <div>अग्ग्ने᳘ ब्ब्रह्म्म॑ गृब्भ्णीष्ष्व ध᳘रुण॑मस्य᳘न्तरि॑क्क्षन्दृᳯह ब्ब्रह्म्म᳘वनि॑ त्त्वा क्क्षत्र᳘वनि॑ सजात᳘वन्न्युप॑दधामि᳘ ब्भ्रातृ॑व्व्यस्य व्व᳘धाय॑ । ध᳘र्त्त्रम॑सि᳘ दिव॑न्दृᳮह ब्ब्रह्म्म᳘वनि॑ त्त्वा क्क्षत्र᳘वनि॑ सजात᳘वन्न्युप॑दधामि᳘ ब्भ्रातृ॑व्व्यस्य व्व᳘धाय॑ । व्विश्श्वा॑ब्भ्य᳘स्त्त्वाशा॑ब्भ्य᳘ऽउप॑दधामि᳘ चित॑ स्त्थोर्द्ध्व᳘चितो᳘ भृगू॑णा᳘मङ्गि॑रसा᳘न्तप॑सा तप्प्यद्ध्वम् ॥१८॥</div>
  <div>शर्म्म᳘स्यव॑धूत᳘ᳮ᳘ रक्क्षोव॑धूता᳘ऽअरा॑त᳘योदि॑त्त्या᳘स्त्त्वग॑सि᳘ प्प्रति᳘ त्त्वादि॑तिर्व्वेत्तु । धि᳘षणा॑सि पर्व्व᳘ती प्प्रति᳘ त्त्वादि॑त्त्या᳘स्त्त्वग्ग्वे॑त्तु दि᳘व स्क्क॑म्भ᳘नीर॑सि धि᳘षणा॑सि पार्व्वते᳘यी प्प्रति॑ त्त्वा पर्व्व᳘ती व्वे॑त्तु धा᳘न्न्य᳖मसि ॥१९॥</div>
  <div>धा᳘न्न्य᳖मसि धिनु᳘हि दे᳘वान्न्प्रा᳘णाय॑ त्त्वोदा᳘नाय॑ त्त्वा व्व्या᳘नाय॑ त्त्वा । दी᳘ग्घार्मनु᳘ प्प्रसि॑ति᳘मायु॑षे धान्दे᳘वो वः᳢॑ सवि᳘ता हिर॑ण्ण्यपाणिः᳥᳘ प्प्रति॑गृब्भ्णा᳘त्त्वच्छि॑द्द्रेण पा᳘णिना᳘ चक्क्षु॑षे त्त्वा म᳘हीना᳘म्पयो॑सि ॥२०॥</div>
  <div>दे᳘वस्य॑ त्त्वा सवि᳘तुः᳣ प्प्र॑स᳘वे᳕श्श्विनो॑र्ब्ब᳘हुब्भ्या॑म्पू᳘ष्ण्णो हस्त्ता॑ब्भ्याम् । सँव्व॑पामि᳘ समाप᳘ऽओष॑धीभिः᳥᳘ समोष॑धयो᳘ रसे॑न । सᳮ रे᳘वती᳘र्ज्जग॑तीभिः᳥ पृच्च्यन्ता᳘ᳬं᳘ सम्मधु॑मती᳘र्म्मधु॑मतीभिः᳥ पृच्च्यन्ताम् ॥२१॥</div>
  <div>जन॑यत्त्यै त्त्वा᳘ सँॺ्ॺौ॑मी᳘दम᳘ग्ग्नेरि᳘दम᳘ग्ग्नीषोम॑योरि᳘षे त्त्वा॑ घ᳘र्म्मो᳖सि व्वि᳘श्श्वायु॑रु᳘रुप्प्र॑थाऽउ᳘रु प्प्र॑थस्वो᳘रु ते॑ ॺ᳘ज्ज्ञप॑तिः᳥ प्प्रथताम᳘ग्ग्निष्ट्टे᳘ त्त्वच᳘म्म हि॑ᳮसीद्दे᳘वस्त्त्वा॑ सवि᳘ता श्श्र॑पयतु᳘ व्वर्षि᳘ष्ट्ठेधि᳘ नाके॑ ॥२२॥</div>
  <div>मा भे᳘र्म्मा सँव्वि॑क्क्था᳘ऽअत॑मेरुर्ॺ्ॺ᳘ज्ज्ञोत॑मेरुर्ॺ्ॺज॑मानस्य प्प्र᳘जा भू॑यात्त्रि᳘ताय॑ त्त्वा द्द्वि᳘ताय॑ त्त्वैक᳘ताय॑ त्त्वा ॥२३॥</div>
  <div>दे᳘वस्य॑ त्त्वा सवि᳘तुः᳣ प्प्र॑स᳘वे᳕श्श्विनो॑र्ब्बा᳘हुब्भ्या॑म्पू᳘ष्ण्णो हस्त्ता॑ब्भ्याम् । आद॑देद्ध्वर᳘कृत॑न्दे᳘वेब्भ्य᳘ऽइन्द्र॑स्य बा᳘हुर॑सि᳘ दक्क्षि॑णः᳥ स᳘हस्र॑भृष्ट्टि़ः᳥ श᳘तते॑जा व्वा᳘युर॑सि ति᳘ग्ग्मते॑जा द्द्विष᳘तो व्व᳘धः᳣ ॥२४॥</div>
  <div>पृथि॑वि देवयज᳘न्न्योष॑द्ध्यास्त्ते᳘ मूल᳘म्मा हि॑ᳮसिषँव्व्र᳘जङ्ग॑च्छ गो᳘ष्ट्ठानँ᳘व्वर्ष॑तु ते᳘ द्द्यौर्ब्ब॑धा᳘न दे॑व सवितः᳥ पर᳘मस्या॑म्पृथि᳘व्व्याᳬं श᳘तेन᳘ पाशै᳘र्ॺ्ॺो᳕स़्म्मान्द्वेष्ट्टि᳘ ॺञ्च॑ व्व᳘यन्द्वि᳘ष्म्मस्त्तमतो᳘ मा मौ॑क् ॥२५॥</div>
  <div>अपा᳘ररु॑म्पृथि᳘व्व्यै दे॑व᳘यज॑नाद्द्वद्ध्यासँव्व्र᳘जङ्ग॑च्छ गो᳘ष्ट्ठानँ᳘व्वर्ष॑तु ते᳘ द्द्यौर्ब्ब॑धा᳘न दे॑व सवितः᳥ पर᳘मस्या॑म्पृथि᳘व्व्याᳬं श᳘तेन᳘ पाशै᳘र्ॺ्ॺो᳕स्म्मान्द्वेष्ट्टि᳘ ॺञ्च॑ व्व᳘यन्द्वि᳘ष्म्मस्त्तमतो᳘ मा मौ॑क् । अर॑रो᳘ दिव᳘म्मा प॑प्प्तो द्द्र᳘प्प्सस्त्ते᳘ द्द्याम्मा स्क्क॑न्न्व्र᳘जङ्ग॑च्छ गो᳘ष्ट्ठानँ᳘व्वर्ष॑तु ते᳘ द्द्यौर्ब्ब॑धा᳘न दे॑व सवितः᳥ पर᳘मस्या॑म्पृथि᳘व्व्याᳬं श᳘तेन᳘ पाशै᳘र्ॺ्ॺो᳕स्म्मान्द्वेष्ट्टि᳘ ॺञ्च॑ व्व᳘यन्द्वि᳘ष्म्मस्त्तमतो᳘ मा मौ॑क् ॥२६॥</div>
  <div>गा᳘य᳘त्रेण॑ त्त्वा᳘ च्छन्द॑सा᳘ परि॑गृह्ण्णामि᳘ त्त्रैष्ट्टु॑भेन त्त्वा᳘ च्छन्द॑सा᳘ परि॑गृह्ण्णामि᳘ जाग॑तेन त्त्वा᳘ च्छन्द॑सा᳘ परि॑गृह्ण्णामि । सु᳘क्ष्मा चासि॑ शि᳘वा चा॑सि स्यो᳘ना चासि॑ सु᳘षदा॑ चा᳘स्यूर्ज्ज॑स्वती᳘ चासि᳘ पय॑स्वती च ॥२७॥</div>
  <div>पु᳘रा क्क्रू᳘रस्य॑ व्वि᳘सृपो॑ व्विरप्प्शिन्नुदा᳘दाय॑ पृथि᳘वीञ्जी᳘वदा॑नुम् । ॺामैर॑यँश्श्च᳘न्द्रम॑सि स्व᳘धाभि᳘स्त्तामु᳘ धीरा॑सोऽअनु᳘दिश्श्य॑ ॺजन्ते । प्रोक्क्ष॑णी᳘रासा॑दय द्द्विष᳘तो व्व᳘धो᳖सि ॥२८॥</div>
  <div>प्रत्त्यु॑ष्ट्ट᳘ᳮ᳘ रक्क्षः᳥᳘ प्प्रत्त्यु॑ष्ट्टा᳘ऽअरा॑तयो᳘ निष्ट्ट॑प्प्त᳘ᳮ᳘ रक्क्षो᳘ निष्ट्ट॑प्प्ता᳘ऽअरा॑तयः᳥ । अनि॑शितोसि सपत्क्न᳘क्क्षिद्द्वा᳘जिन॑न्त्वा व्वाजे᳘द्ध्यायै᳘ सम्मा॑र्ज्ज्मि । प्रत्त्यु॑ष्ट्ट᳘ᳮ᳘ रक्क्षः᳥᳘ प्प्रत्त्यु॑ष्ट्टा᳘ऽअरा॑तयो᳘ निष्ट्ट॑प्प्त᳘ᳮ᳘ रक्क्षो᳘ निष्ट्ट॑प्प्ता᳘ऽअरा॑तयः᳥ । अनि॑शितासि सपत्क्न᳘क्क्षिद्द्वा᳘जिनी॑न्त्वा व्वाजे᳘द्ध्यायै᳘ सम्मा॑र्ज्ज्मि ॥२९॥</div>
  <div>अदि॑त्त्यै᳘ रास्न्ना॑सि᳘ व्विष्ण्णो॑र्व्वे᳘ष्ष्यो᳖स्यू᳘र्ज्जे त्त्वाद॑ब्ब्धेन त्त्वा᳘ चक्क्षु᳘षाव॑पश्श्यामि । अ᳘ग्ग्नेर्ज्जि᳘ह्व्वासि॑ सु᳘हूर्द्दे᳘वेब्भ्यो᳘ धाम्म्ने॑धाम्म्ने मे भव᳘ ॺजु॑षेयजुषे ॥३०॥</div>
  <div>स᳘वि᳘तुस्त्त्वा॑ प्प्रस᳘वऽउत्त्पु॑ना᳘म्म्यच्छि॑द्द्रेण प᳘वित्त्रे॑ण᳘ सूर्ॺ्ॺ॑स्य र᳘श्म्मिभिः᳢॑ । स᳘वि᳘तुर्व्वः᳢॑ प्प्रस᳘वऽउत्त्पु॑ना᳘म्म्यच्छि॑द्द्रेण प᳘वित्त्रेण᳘ सूर्ॺ्ॺ॑स्य र᳘श्म्मिभिः᳢॑ । तेजो॑सि शु᳘क्क्रम॑स्य᳘मृत॑मसि᳘ धाम᳘ नामा॑सि प्प्रि᳘यन्दे᳘वाना᳘मना॑धृष्ट्टन्देव᳘यज॑नमसि ॥३१॥</div>

</body>
</html>
