<html>
<head>
  <meta charset="UTF-8">
  <title>Custom Font Example</title>
  <style>
    @font-face {
      font-family: 'Anup';
      src: url('Anup-Regular.ttf') format('truetype');
      font-weight: normal;
      font-style: normal;
    }

    body {
      font-family: 'Anup', sans-serif;
    }
  </style>
</head>

<body>
<h1>શ્રીહરિલીલામૃત ગ્રંથ (ભૂમાનંદ સ્વામી)</h1>

<h3>સં.૧૮૩૭ થી ૬૧ની લીલા</h3>

<p>સંવત્ અઢારસો ને સાડત્રીશના ચૈત્ર સુદિ ૯ નવમીને દિવસે રાત્રિ ૧૦ દશ ઘડી ગઈ ત્યારે છપૈયામાં શ્રીજીમહારાજનો જન્મ થયો. અગિયાર વરસ ઘરમાં રહ્યા ને ત્યાંથી ચાલ્યા, તે ૭ સાત વરસ વનમાં ફર્યા. અને દંડકારણ્યની પ્રદક્ષિણા કરીને ભરતખંડમાં તીર્થ છે તે સર્વેને પવિત્ર કરતા થકા સુરતમાં નિર્વાણના અખાડામાં રહ્યા. અને તાપી નદી તથા મહિ નદીને ઊતરીને ગામ બોચાસણ પધાર્યા. બાવાના મંદિરમાં ઊતર્યા ને પટેલ કાશીદાસને ઘેર બ્રાહ્મણ જમતા, ત્યાં બે લાડુ તથા દૂધ-ભાત જમ્યા.</p>
<p>ત્યાંથી ચાલ્યા, તે બુધેજ આવ્યા. ત્યાં જારનું સદાવ્રત લીધું ને તેમાંથી ચપટી જાર જમ્યા ને બીજી કબૂતરાંને નાખી દીધી. અને ત્યાંથી ચાલ્યા, તે ગામ ગોરાડ ગયા ને પાણી પીધાના કૂવા ઉપર જઈને બેઠા. ત્યાં દોરી વિના હાથે કૂવામાંથી તુંબડી ભરી લીધી. તેને જાેઈને ઘણીક બાઇયો પાણી ભરવા આવી હતી તેમને એમ સમજાણું જે, “આ તો ઈશ્વરમૂર્તિ છે!” એમ ચમત્કાર જણાવીને ત્યાંથી ચાલ્યા, તે સાબર નદીને ઊતરીને ભાલ દેશને ઉલંઘીને ભીમનાથ આવ્યા.</p>
<p>ત્યાંથી ચાલ્યા એવા જે શ્રીનીલકંઠ બ્રહ્મચારી, તે ગોપનાથ નામે શિવજીનાં દર્શન કરીને પંચતીર્થી કરતાં કરતાં ત્યાંથી ગુપ્તપ્રયાગ ગયા ને ત્યાં દોઢ મહિનો રહ્યા. અને ત્યાંથી ચાલ્યા, તે ગામ લોઢવે ગયા. ત્યાંથી માંગરોળ બંદર આવ્યા. પછી ચાલ્યા જે શ્રીનીલકંઠ બ્રહ્મચારી તે સંવત્ અઢારસો ને છપ્પનના શ્રાવણ વદિ ૬ ને દિવસે લોજપુરમાં આવ્યા ને વાવ ઉપર આવીને બેઠા. પછી મુક્તાનંદસ્વામીને મળ્યા. પછી જીવ, ઈશ્વર, માયા તેનાં સ્વરૂપ સંબંધી પ્રશ્ન પૂછ્યા. તેના મુક્તાનંદસ્વામીએ યથાશાસ્ત્ર ઉત્તર કર્યા. તે સાંભળીને પોતે બહુ રાજી થયા અને ત્યાં દિવાળી ને હુતાશની કરી. અને મુક્તાનંદસ્વામી તથા મહારાજે ભૂજ પત્ર લખ્યો ને તેનો ઉત્તર રામાનંદસ્વામીએ લખ્યો.</p>
<p>સંવત્ ૧૮૫૬ ના જેઠ વદ ૧૨ બારસને દિવસ પીપલાણામાં નરસિંહ મહેતા નામે બ્રાહ્મણને ઘેર નીલકંઠજી રામાનંદસ્વામીને મળ્યા. સંવત્ ૧૮૫૭ ના કારતક સુદિ ૧૧ એકાદશીને દિવસ ગાદીએ બેસાર્યા. અને માણાવદરમાં મહારાજે હુતાશની કરી ને રામાનંદસ્વામી ભેળા પોતે દોઢ વર્ષ રહ્યા. સંવત્ ૧૮૫૮ ના માગશર સુદિ ૧૩ તેરસને દિવસે ફરેણીમાં રામાનંદસ્વામીએ દેહ ત્યાગ કર્યો.</p>
<p>પછી મહારાજ સોરઠ દેશમાં ફર્યા ને પીપલાણામાં હુતાશની કરી. સંવત્ અઢારસો ને ઓગણસાઠમાં જન્માષ્ટમીનો સમૈયો માંગરોળમાં કર્યો. ત્યાં સર્વે હરિભક્તને કૃષ્ણરૂપે પોતાનું દર્શન દીધું. અને વાવ ગળાવીને તેનું પૂર્તકર્મ કરવા સારુ પોતે બેઠા. તે સમયમાં વેદિયા બ્રાહ્મણ હતા તેમને પોતે વિષ્ણુરૂપે દર્શન દીધું. ત્યારે તે વેદિયા બ્રાહ્મણોએ શ્રીજીમહારાજની ષોડષોપચારે કરીને પૂજા કરી. અને ગામમાં જઈને મોટા મોટા માણસો આગળ વાત કરી જે, “સ્વામિનારાયણ તો વિષ્ણુ છે.” તે વાતની રાજાને ખબર પડી. ત્યારે તે રાજાએ પોતાનો દીવાન મોકલ્યો ને ગામના સારા સારા મોટા માણસ હતા તેમને પણ મોકલ્યા.</p>
<p>ત્યારે તેમણે શ્રીજીમહારાજને પૂછ્યું જે, “તમે વિષ્ણુ છો?” ત્યારે શ્રીજીમહારાજે કહ્યું જે, “હા, અમે વિષ્ણુ છીએ.” ત્યારે તેમણે કહ્યું જે, “તમે વિષ્ણુ છો તો અમારા ઇષ્ટદેવનાં દર્શન તમે કરાવો.” ત્યારે મહારાજે સર્વને બેસારી સમાધિ કરાવી. ને તે સમયને વિષે તેમના ઇષ્ટદેવરૂપે કરીને પોતે દર્શન દીધાં. પછી ગામમાં ઘણોક સમાસ થયો ને ઘણાક લોક શ્રીજીમહારાજને આશ્રિત થયા. ને ચોરાસી કરાવીને બ્રાહ્મણોને દક્ષિણા આપી ને બહુ માણસોને સમાધિયું કરાવી. એવી રીતે સમૈયો કર્યો.</p>
<p>સંવત્ ૧૮૫૯ માં મુક્તાનંદસ્વામી કચ્છમાંથી મેઘપુરમાં આવ્યા ને સમાધિ નિમિત્ત મહારાજને ઠબકો દીધો. પછી શ્રીજીમહારાજ અમદાવાદ પધાર્યા. ત્યાંના સત્સંગીને રઘુનાથદાસે ફેરવી નાખ્યા હતા, તેને પોતે સમજાવીને પોતાના આશ્રિત કર્યા. ને વૈરાગીએ ઉપાધિ કરી ને અંબામાનો નિશ્ચય તૂટી ગયો. પછી પોતે કચ્છ દેશમાં ફર્યા ને સર્વે સત્સંગીને પોતાનો નિશ્ચય કરાવ્યો. એવી રીતે ત્યાં સમાસ કર્યો. પછી રામચંદ્રની મૂર્તિઓ સિંહાસનમાં લઈને ગામોગામ ફરવાની આજ્ઞા કરી. ને સંત સોરઠ, હાલાર, પંચાળ દેશમાં ફરતા હવા.</p>
<p>સંવત્ ૧૮૬૧ના વરસમાં હુતાશણીનો સમૈયો ગઢડામાં કર્યો.</p>
<p>।। ઇતિ સં.૧૮૩૭ થી ૬૧ એકસઠની લીલા સંપૂર્ણ ।।</p>
</body>
</html>
